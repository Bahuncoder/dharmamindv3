[
  {
    "upanishad": "मुण्डकोपनिषद्",
    "sanskrit": "॥ मुण्डकोपनिषत् ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "मुण्डकोपनिषद्",
    "sanskrit": "॥ श्रीः ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "मुण्डकोपनिषद्",
    "sanskrit": "॥ मुण्डकोपनिषत्  ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "मुण्डकोपनिषद्",
    "sanskrit": "ॐ भद्रं कर्णेभिः श्रुणुयाम देवा भद्रं पश्येमाक्षभिर्यजत्राः ।\nस्थिरैरङ्गैस्तुष्टुवाँसस्तनूभिर्व्यशेम देवहितं यदायुः ।\nस्वस्ति न इन्द्रो वृद्धश्रवाः स्वस्ति नः पूषा विश्ववेदाः ।\nस्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु ।\n\n॥ ॐ शान्तिः शान्तिः शान्तिः ॥\n\n॥ ॐ ब्रह्मणे नमः ॥\n\n॥ प्रथममुण्डके प्रथमः खण्डः ॥\n\nॐ ब्रह्मा देवानां प्रथमः संबभूव विश्वस्य कर्ता\nभुवनस्य गोप्ता ।\nस ब्रह्मविद्यां सर्वविद्याप्रतिष्ठामथर्वाय\nज्येष्ठपुत्राय प्राह ॥ १.१.१ ॥\n\nअथर्वणे यां प्रवदेत ब्रह्माऽथर्वा तं\nपुरोवाचाङ्गिरे ब्रह्मविद्याम् ।\nस भारद्वाजाय सत्यवाहाय प्राह\nभारद्वाजोऽङ्गिरसे परावराम् ॥ १.१.२ ॥\n\nशौनको ह वै महाशालोऽङ्गिरसं विधिवदुपसन्नः पप्रच्छ ।\nकस्मिन्नु भगवो विज्ञाते सर्वमिदं विज्ञातं भवतीति ॥ १.१.३ ॥\n\nतस्मै स होवाच ।\nद्वे विद्ये वेदितव्ये इति ह स्म\nयद्ब्रह्मविदो वदन्ति परा चैवापरा च ॥ १.१.४ ॥\n\nतत्रापरा ऋग्वेदो यजुर्वेदः सामवेदोऽथर्ववेदः\nशिक्षा कल्पो व्याकरणं निरुक्तं छन्दो ज्योतिषमिति ।\nअथ परा यया तदक्षरमधिगम्यते ॥ १.१.५ ॥\n\nयत्तदद्रेश्यमग्राह्यमगोत्रमवर्ण-\nमचक्षुःश्रोत्रं तदपाणिपादम् ।\nनित्यं विभुं सर्वगतं सुसूक्ष्मं\nतदव्ययं यद्भूतयोनिं परिपश्यन्ति धीराः ॥ १.१.६ ॥\n\nयथोर्णनाभिः सृजते गृह्णते च\nयथा पृथिव्यामोषधयः संभवन्ति ।\nयथा सतः पुरुषात् केशलोमानि\nतथाऽक्षरात् संभवतीह विश्वम् ॥ १.१.७ ॥\n\nतपसा चीयते ब्रह्म ततोऽन्नमभिजायते ।\nअन्नात् प्राणो मनः सत्यं लोकाः कर्मसु चामृतम् ॥ १.१.८ ॥\n\nयः सर्वज्ञः सर्वविद्यस्य ज्ञानमयं तापः ।\nतस्मादेतद्ब्रह्म नाम रूपमन्नं च जायाते ॥ १.१.९ ॥\n\n॥ इति मुण्डकोपनिषदि प्रथममुण्डके प्रथमः खण्डः ॥\n\n॥ प्रथममुण्डके द्वितीयः खण्डः ॥\n\nतदेतत् सत्यं मन्त्रेषु कर्माणि कवयो\nयान्यपश्यंस्तानि त्रेतायां बहुधा संततानि ।\nतान्याचरथ नियतं सत्यकामा एष वः\nपन्थाः सुकृतस्य लोके ॥ १.२.१ ॥\n\nयदा लेलायते ह्यर्चिः समिद्धे हव्यवाहने ।\nतदाऽऽज्यभागावन्तरेणाऽऽहुतीः प्रतिपादयेत् ॥ १.२.२ ॥\n\nयस्याग्निहोत्रमदर्शमपौर्णमास-\nमचातुर्मास्यमनाग्रयणमतिथिवर्जितं च ।\nअहुतमवैश्वदेवमविधिना हुत-\nमासप्तमांस्तस्य लोकान् हिनस्ति ॥ १.२.३ ॥\n\nकाली कराली च मनोजवा च\nसुलोहिता या च सुधूम्रवर्णा ।\nस्फुलिङ्गिनी विश्वरुची च देवी\nलेलायमाना इति सप्त जिह्वाः ॥ १.२.४ ॥\n\nएतेषु यश्चरते भ्राजमानेषु यथाकालं\nचाहुतयो ह्याददायन् ।\nतं नयन्त्येताः सूर्यस्य रश्मयो यत्र\nदेवानां पतिरेकोऽधिवासः ॥ १.२.५ ॥\n\nएह्येहीति तमाहुतयः सुवर्चसः\nसूर्यस्य रश्मिभिर्यजमानं वहन्ति ।\nप्रियां वाचमभिवदन्त्योऽर्चयन्त्य\nएष वः पुण्यः सुकृतो ब्रह्मलोकः ॥ १.२.६ ॥\n\nप्लवा ह्येते अदृढा यज्ञरूपा\nअष्टादशोक्तमवरं येषु कर्म ।\nएतच्छ्रेयो येऽभिनन्दन्ति मूढा\nजरामृत्युं ते पुनरेवापि यन्ति ॥ १.२.७ ॥\n\nअविद्यायामन्तरे वर्तमानाः\nस्वयं धीराः पण्डितं मन्यमानाः ।\nजङ्घन्यमानाः परियन्ति मूढा\nअन्धेनैव नीयमाना यथान्धाः ॥ १.२.८ ॥\n\nअविद्यायां बहुधा वर्तमाना वयं\nकृतार्था इत्यभिमन्यन्ति बालाः ।\nयत् कर्मिणो न प्रवेदयन्ति रागात्\nतेनातुराः क्षीणलोकाश्च्यवन्ते ॥ १.२.९ ॥\n\nइष्टापूर्तं मन्यमाना वरिष्ठं\nनान्यच्छ्रेयो वेदयन्ते प्रमूढाः ।\nनाकस्य पृष्ठे ते सुकृतेऽनुभूत्वेमं\nलोकं हीनतरं वा विशन्ति ॥ १.२.१० ॥\n\nतपःश्रद्धे ये ह्युपवसन्त्यरण्ये\nशान्ता विद्वांसो भैक्ष्यचर्यां चरन्तः ।\nसूर्यद्वारेण ते विरजाः प्रयान्ति\nयत्रामृतः स पुरुषो ह्यव्ययात्मा ॥ १.२.११ ॥\n\nपरीक्ष्य लोकान् कर्मचितान् ब्रह्मणो\nनिर्वेदमायान्नास्त्यकृतः कृतेन ।\nतद्विज्ञानार्थं स गुरुमेवाभिगच्छेत्\nसमित्पाणिः श्रोत्रियं ब्रह्मनिष्ठम् ॥ १.२.१२ ॥\n\nतस्मै स विद्वानुपसन्नाय सम्यक्\nप्रशान्तचित्ताय शमान्विताय ।\nयेनाक्षरं पुरुषं वेद सत्यं प्रोवाच\nतां तत्वतो ब्रह्मविद्याम् ॥ १.२.१३ ॥\n\n॥ इति मुण्डकोपनिषदि प्रथममुण्डके द्वितीयः खण्डः ॥\n\n॥ द्वितीय मुण्डके प्रथमः खण्डः ॥\n\nतदेतत् सत्यं\nयथा सुदीप्तात् पावकाद्विस्फुलिङ्गाः\nसहस्रशः प्रभवन्ते सरूपाः ।\nतथाऽक्षराद्विविधाः सोम्य भावाः\nप्रजायन्ते तत्र चैवापि यन्ति ॥ २.१.१ ॥\n\nदिव्यो ह्यमूर्तः पुरुषः स बाह्याभ्यन्तरो ह्यजः ।\nअप्राणो ह्यमनाः शुभ्रो ह्यक्षरात् परतः परः ॥ २.१.२ ॥\n\nएतस्माज्जायते प्रणो मनः सर्वेन्द्रियाणि च ।\nखं वायुर्ज्योतिरापः पृथिवी विश्वस्य धारिणी ॥ २.१.३ ॥\n\nअग्नीर्मूर्धा चक्षुषी चन्द्रसूर्यौ\nदिशः श्रोत्रे वाग् विवृताश्च वेदाः ।\nवायुः प्रणो हृदयं विश्वमस्य पद्भ्यां\nपृथिवी ह्येष सर्वभूतान्तरात्मा ॥ २.१.४ ॥\n\nतस्मादग्निः समिधो यस्य सूर्यः\nसोमात् पर्जन्य ओषधयः पृथिव्याम् ।\nपुमान् रेतः सिञ्चति योषितायां\nबह्वीः प्रजाः पुरुषात् संप्रसूताः ॥ २.१.५ ॥\n\nतस्मादृचः साम यजूंषि दीक्षा\nयज्ञाश्च सर्वे क्रतवो दक्षिणाश्च ।\nसंवत्सरश्च यजमानश्च लोकाः\nसोमो यत्र पवते यत्र सूर्यः ॥ २.१.६ ॥\n\nतस्माच्च देवा बहुधा संप्रसूताः\nसाध्या मनुष्याः पशवो वयांसि ।\nप्राणापानौ व्रीहियवौ तपश्च\nश्रद्ध सत्यं ब्रह्मचर्यं विधिश्च ॥ २.१.७ ॥\n\nसप्त प्राणाः प्रभवन्ति तस्मात्\nसप्तार्चिषः समिधः सप्त होमाः ।\nसप्त इमे लोका येषु चरन्ति प्राणा\nगुहाशया निहिताः सप्त सप्त ॥ २.१.८ ॥\n\nअतः समुद्रा गिरयश्च सर्वेऽस्मात्\nस्यन्दन्ते सिन्धवः सर्वरूपाः ।\nअतश्च सर्वा ओषधयो रसश्च\nयेनैष भूतैस्तिष्ठते ह्यन्तरात्मा ॥ २.१.९ ॥\n\nपुरुष एवेदं विश्वं कर्म तपो ब्रह्म परामृतम् ।\nएतद्यो वेद निहितं गुहायां\nसोऽविद्याग्रन्थिं विकिरतीह सोम्य ॥ २.१.१० ॥\n\n॥ इति मुण्डकोपनिषदि द्वितीयमुण्डके प्रथमः खण्डः ॥\n\n॥ द्वितीय मुण्डके द्वितीयः खण्डः ॥\n\nआविः संनिहितं गुहाचरं नाम\nमहत्पदमत्रैतत् समर्पितम् ।\nएजत्प्राणन्निमिषच्च यदेतज्जानथ\nसदसद्वरेण्यं परं विज्ञानाद्यद्वरिष्ठं प्रजानाम् ॥ २.२.१ ॥\n\nयदर्चिमद्यदणुभ्योऽणु च\nयस्मिँल्लोका निहिता लोकिनश्च ।\nतदेतदक्षरं ब्रह्म स प्राणस्तदु वाङ्मनः\nतदेतत्सत्यं तदमृतं तद्वेद्धव्यं सोम्य विद्धि ॥ २.२.२ ॥\n\nधनुर्गृहीत्वौपनिषदं महास्त्रं\nशरं ह्युपासा निशितं सन्धयीत ।\nआयम्य तद्भावगतेन चेतसा\nलक्ष्यं तदेवाक्षरं सोम्य विद्धि ॥ २.२.३ ॥\n\nप्रणवो धनुः शारो ह्यात्मा ब्रह्म तल्लक्ष्यमुच्यते ।\nअप्रमत्तेन वेद्धव्यं शरवत् तन्मयो भवेत् ॥ २.२.४ ॥\n\nयस्मिन् द्यौः पृथिवी चान्तरिक्षमोतं\nमनः सह प्राणैश्च सर्वैः ।\nतमेवैकं जानथ आत्मानमन्या वाचो\nविमुञ्चथामृतस्यैष सेतुः ॥ २.२.५ ॥\n\nअरा इव रथनाभौ संहता यत्र नाड्यः ।\nस एषोऽन्तश्चरते बहुधा जायमानः ।\nओमित्येवं ध्यायथ आत्मानं स्वस्ति वः\nपाराय तमसः परस्तात् ॥ २.२.६ ॥\n\nयः सर्वज्ञः सर्वविद् यस्यैष महिमा भुवि ।\nदिव्ये ब्रह्मपुरे ह्येष व्योम्न्यात्मा प्रतिष्ठितः ॥\n\nमनोमयः प्राणशरीरनेता\nप्रतिष्ठितोऽन्ने हृदयं सन्निधाय ।\nतद् विज्ञानेन परिपश्यन्ति धीरा\nआनन्दरूपममृतं यद् विभाति ॥ २.२.७ ॥\n\nभिद्यते हृदयग्रन्थिश्छिद्यन्ते सर्वसंशयाः ।\nक्षीयन्ते चास्य कर्माणि तस्मिन् दृष्टे परावरे ॥ २.२.८ ॥\n\nहिरण्मये परे कोशे विरजं ब्रह्म निष्कलम् ।\nतच्छुभ्रं ज्योतिषं ज्योतिस्तद् यदात्मविदो विदुः ॥ २.२.९ ॥\n\nन तत्र सूर्यो भाति न चन्द्रतारकं\nनेमा विद्युतो भान्ति कुतोऽयमग्निः ।\nतमेव भान्तमनुभाति सर्वं\nतस्य भासा सर्वमिदं विभाति ॥ २.२.१० ॥\n\nब्रह्मैवेदममृतं पुरस्ताद् ब्रह्म पश्चाद् ब्रह्म दक्षिणतश्चोत्तरेण ।\nअधश्चोर्ध्वं च प्रसृतं ब्रह्मैवेदं विश्वमिदं वरिष्ठम् ॥ २.२.११ ॥\n\n॥ इति मुण्डकोपनिषदि द्वितीयमुण्डके द्वितीयः खण्डः ॥\n\n॥ तृतीय मुण्डके प्रथमः खण्डः ॥\n\nद्वा सुपर्णा सयुजा सखाया समानं वृक्षं परिषस्वजाते ।\nतयोरन्यः पिप्पलं स्वाद्वत्त्यनश्नन्नन्यो अभिचाकशीति ॥ ३.१.१ ॥\n\nसमाने वृक्षे पुरुषो निमग्नोऽ\nनीशया शोचति मुह्यमानः ।\nजुष्टं यदा पश्यत्यन्यमीशमस्य\nमहिमानमिति वीतशोकः ॥ ३.१.२ ॥\n\nयदा पश्यः पश्यते रुक्मवर्णं\nकर्तारमीशं पुरुषं ब्रह्मयोनिम् ।\nतदा विद्वान् पुण्यपापे विधूय\nनिरञ्जनः परमं साम्यमुपैति ॥ ३.१.३ ॥\n\nप्रणो ह्येष यः सर्वभूतैर्विभाति\nविजानन् विद्वान् भवते नातिवादी ।\nआत्मक्रीड आत्मरतिः क्रियावा-\nनेष ब्रह्मविदां वरिष्ठः ॥ ३.१.४ ॥\n\nसत्येन लभ्यस्तपसा ह्येष आत्मा\nसम्यग्ज्ञानेन ब्रह्मचर्येण नित्यम् ।\nअन्तःशरीरे ज्योतिर्मयो हि शुभ्रो\nयं पश्यन्ति यतयः क्षीणदोषाः ॥ ३.१.५ ॥\n\nसत्यमेव जयते नानृतं\nसत्येन पन्था विततो देवयानः ।\nयेनाऽऽक्रमन्त्यृषयो ह्याप्तकामा\nयत्र तत् सत्यस्य परमं निधानम् ॥ ३.१.६ ॥\n\nबृहच्च तद् दिव्यमचिन्त्यरूपं\nसूक्ष्माच्च तत् सूक्ष्मतरं विभाति ।\nदूरात् सुदूरे तदिहान्तिके च\nपश्यन्त्विहैव निहितं गुहायाम् ॥ ३.१.७ ॥\n\nन चक्षुषा गृह्यते नापि वाचा\nनान्यैर्देवैस्तपसा कर्मण वा ।\nज्ञानप्रसादेन विशुद्धसत्त्व-\nस्ततस्तु तं पश्यते निष्कलं\nध्यायमानः ॥ ३.१.८ ॥\n\nएषोऽणुरात्मा चेतसा वेदितव्यो\nयस्मिन् प्राणः पञ्चधा संविवेश ।\nप्राणैश्चित्तं सर्वमोतं प्रजानां\nयस्मिन् विशुद्धे विभवत्येष आत्मा ॥ ३.१.९ ॥\n\nयं यं लोकं मनसा संविभाति\nविशुद्धसत्त्वः कामयते यांश्च कामान् ।\nतं तं लोकं जयते तांश्च कामां-\nस्तस्मादात्मज्ञं ह्यर्चयेत् भूतिकामः ॥ ३.१.१० ॥\n\n॥ इति मुण्डकोपनिषदि तृतीयमुण्डके प्रथमः खण्डः ॥\n\n॥ तृतीयमुण्डके द्वितीयः खण्डः ॥\n\nस वेदैतत् परमं ब्रह्म धाम\nयत्र विश्वं निहितं भाति शुभ्रम् ।\nउपासते पुरुषं ये ह्यकामास्ते\nशुक्रमेतदतिवर्तन्ति धीराः ॥ ३.२.१ ॥\n\nकामान् यः कामयते मन्यमानः\nस कामभिर्जायते तत्र तत्र ।\nपर्याप्तकामस्य कृतात्मनस्तु\nइहैव सर्वे प्रविलीयन्ति कामाः ॥ ३.२.२ ॥\n\nनायमात्मा प्रवचनेन लभ्यो\nन मेधया न बहुना श्रुतेन ।\nयमेवैष वृणुते तेन लभ्य-\nस्तस्यैष आत्मा विवृणुते तनूं स्वाम् ॥ ३.२.३ ॥\n\nनायमात्मा बलहीनेन लभ्यो\nन च प्रमादात् तपसो वाप्यलिङ्गात् ।\nएतैरुपायैर्यतते यस्तु विद्वां-\nस्तस्यैष आत्मा विशते ब्रह्मधाम ॥ ३.२.४ ॥\n\nसंप्राप्यैनमृषयो ज्ञानतृप्ताः\nकृतात्मानो वीतरागाः प्रशान्ताः\nते सर्वगं सर्वतः प्राप्य धीरा\nयुक्तात्मानः सर्वमेवाविशन्ति ॥ ३.२.५ ॥\n\nवेदान्तविज्ञानसुनिश्चितार्थाः\nसंन्यासयोगाद् यतयः शुद्धसत्त्वाः ।\nते ब्रह्मलोकेषु परान्तकाले\nपरामृताः परिमुच्यन्ति सर्वे ॥ ३.२.६ ॥\n\nगताः कलाः पञ्चदश प्रतिष्ठा\nदेवाश्च सर्वे प्रतिदेवतासु ।\nकर्माणि विज्ञानमयश्च आत्मा\nपरेऽव्यये सर्वे एकीभवन्ति ॥ ३.२.७ ॥\n\nयथा नद्यः स्यन्दमानाः समुद्रेऽ\nस्तं गच्छन्ति नामरूपे विहाय ।\nतथा विद्वान् नामरूपाद्विमुक्तः\nपरात्परं पुरुषमुपैति दिव्यम् ॥ ३.२.८ ॥\n\nस यो ह वै तत् परमं ब्रह्म वेद\nब्रह्मैव भवति नास्याब्रह्मवित्कुले भवति ।\nतरति शोकं तरति पाप्मानं गुहाग्रन्थिभ्यो\nविमुक्तोऽमृतो भवति ॥ ३.२.९ ॥\n\nतदेतदृचाऽभ्युक्तम् ।\nक्रियावन्तः श्रोत्रिया ब्रह्मनिष्ठाः\nस्वयं जुह्वत एकर्षिं श्रद्धयन्तः ।\nतेषामेवैतां ब्रह्मविद्यां वदेत\nशिरोव्रतं विधिवद् यैस्तु चीर्णम् ॥ ३.२.१० ॥\n\nतदेतत् सत्यमृषिरङ्गिराः\nपुरोवाच नैतदचीर्णव्रतोऽधीते ।\nनमः परमऋषिभ्यो नमः परमऋषिभ्यः ॥ ३.२.११ ॥\n\n॥ इति मुण्डकोपनिषदि तृतीयमुण्डके द्वितीयः खण्डः ॥\n\n॥ इत्यथर्ववेदीय मुण्डकोपनिषत्समाप्ता ॥\n\nॐ भद्रं कर्णेभिः ॥\nशान्तिः ॥\n\n॥ ॐ शान्तिः शान्तिः शान्तिः ॥",
    "source": "Wikisource",
    "language": "संस्कृतम्",
    "script": "देवनागरी"
  }
]