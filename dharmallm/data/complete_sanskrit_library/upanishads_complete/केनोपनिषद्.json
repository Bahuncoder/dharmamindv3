[
  {
    "upanishad": "केनोपनिषद्",
    "sanskrit": "॥ अथ केनोपनिषत् ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "केनोपनिषद्",
    "sanskrit": "ॐ आप्यायन्तु ममाङ्गानि वाक्प्राणश्चक्षुः\nश्रोत्रमथो बलमिन्द्रियाणि च सर्वाणि ।\nसर्वं ब्रह्मौपनिषदं\nमाऽहं ब्रह्म निराकुर्यां मा मा ब्रह्म\nनिराकरोदनिराकरणमस्त्वनिराकरणं मेऽस्तु ।\nतदात्मनि निरते य\nउपनिषत्सु धर्मास्ते मयि सन्तु ते मयि सन्तु ।\n\nॐ शान्तिः शान्तिः शान्तिः ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "केनोपनिषद्",
    "sanskrit": "ॐ केनेषितं पतति प्रेषितं मनः\nकेन प्राणः प्रथमः प्रैति युक्तः ।\nकेनेषितां वाचमिमां वदन्ति\nचक्षुः श्रोत्रं क उ देवो युनक्ति ॥ १ ॥\n\nश्रोत्रस्य श्रोत्रं मनसो मनो यद्वाचो ह वाचं \nस उ प्राणस्य प्राणः चक्षुषश्चक्षुः |\nअतिमुच्य धीराः प्रेत्यास्माल्लोकादमृता भवन्ति ॥ २ ॥\n\nन तत्र चक्षुर्गच्छति न वाग्गच्छति नो मनः ।\nन विद्मो न विजानीमो यथैतदनुशिष्यात् ॥ ३ ॥\n\nअन्यदेव तद्विदितादथो अविदितादधि ।\nइति शुश्रुम पूर्वेषां ये नस्तद्व्याचचक्षिरे ॥ ४ ॥\n\nयद्वाचाऽनभ्युदितं येन वागभ्युद्यते ।\nतदेव ब्रह्म त्वं विद्धि नेदं यदिदमुपासते ॥ ५ ॥\n\nयन्मनसा न मनुते येनाहुर्मनो मतम् ।\nतदेव ब्रह्म त्वं विद्धि नेदं यदिदमुपासते ॥ ६ ॥\n\nयच्चक्षुषा न पश्यति येन चक्षूँषि पश्यति ।\nतदेव ब्रह्म त्वं विद्धि नेदं यदिदमुपासते ॥ ७ ॥\n\nयच्छ्रोत्रेण न शृणोति येन श्रोत्रमिदं श्रुतम् ।\nतदेव ब्रह्म त्वं विद्धि नेदं यदिदमुपासते ॥ ८ ॥\n\nयत्प्राणेन न प्राणिति येन प्राणः प्रणीयते ।\nतदेव ब्रह्म त्वं विद्धि नेदं यदिदमुपासते ॥ ९ ॥\n\n॥ इति केनोपनिषदि प्रथमः खण्डः ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "केनोपनिषद्",
    "sanskrit": "यदि मन्यसे सुवेदेति दहरमेवापि\nनूनं त्वं वेत्थ ब्रह्मणो रूपम् ।\nयदस्य त्वं यदस्य देवेष्वथ नु\nमीमाँस्येमेव ते मन्ये विदितम् ॥ १ ॥\n\nनाहं मन्ये सुवेदेति नो न वेदेति वेद च ।\nयो नस्तद्वेद तद्वेद नो न वेदेति वेद च ॥ २ ॥\n\nयस्यामतं तस्य मतं मतं यस्य न वेद सः ।\nअविज्ञातं विजानतां विज्ञातमविजानताम् ॥ ३ ॥\n\nप्रतिबोधविदितं मतममृतत्वं हि विन्दते ।\nआत्मना विन्दते वीर्यं विद्यया विन्दतेऽमृतम् ॥ ४ ॥\n\nइह चेदवेदीदथ सत्यमस्ति\nन चेदिहावेदीन्महती विनष्टिः ।\nभूतेषु भूतेषु विचित्य धीराः\nप्रेत्यास्माल्लोकादमृता भवन्ति ॥ ५ ॥\n\n ॥ इति केनोपनिषदि द्वितीयः खण्डः ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "केनोपनिषद्",
    "sanskrit": "ब्रह्म ह देवेभ्यो विजिग्ये तस्य ह ब्रह्मणो\nविजये देवा अमहीयन्त ॥ १ ॥\n\nत ऐक्षन्तास्माकमेवायं विजयोऽस्माकमेवायं महिमेति ।\nतद्धैषां विजज्ञौ तेभ्यो ह प्रादुर्बभूव तन्न व्यजानत\nकिमिदं यक्षमिति ॥ २ ॥\n\nतेऽग्निमब्रुवन् जातवेद एतद्विजानीहि\nकिमिदं यक्षमिति तथेति ॥ ३ ॥\n\nतदभ्यद्रवत्तमभ्यवदत्कोऽसीत्यग्निर्वा\nअहमस्मीत्यब्रवीज्जातवेदा वा अहमस्मीति ॥ ४ ॥\n\nतस्मिँस्त्वयि किं वीर्यमित्यपीदँ सर्वं\nदहेयं यदिदं पृथिव्यामिति ॥ ५ ॥\n\nतस्मै तृणं निदधावेतद्दहेति ।\nतदुपप्रेयाय सर्वजवेन तन्न शशाक दग्धुं स तत एव\nनिववृते नैतदशकं विज्ञातुं यदेतद्यक्षमिति ॥ ६ ॥\n\nअथ वायुमब्रुवन्वायवेतद्विजानीहि\nकिमेतद्यक्षमिति तथेति ॥ ७ ॥\n\nतदभ्यद्रवत्तमभ्यवदत्कोऽसीति वायुर्वा\nअहमस्मीत्यब्रवीन्मातरिश्वा वा अहमस्मीति ॥ ८ ॥\n\nतस्मिँस्त्वयि किं वीर्यमित्यपीदँ\nसर्वमाददीय यदिदं पृथिव्यामिति ॥ ९ ॥\n\nतस्मै तृणं निदधावेतदादत्स्वेति\nतदुपप्रेयाय सर्वजवेन तन्न शशाकादतुम् | \nस तत एव निववृते नैतदशकं विज्ञातुं यदेतद्यक्षमिति ॥ १० ॥\n\nअथेन्द्रमब्रुवन्मघवन्नेतद्विजानीहि किमेतद्यक्षमिति तथेति\nतदभ्यद्रवत्तस्मात्तिरोदधे ॥ ११ ॥\n\nस तस्मिन्नेवाकाशे स्त्रियमाजगाम बहुशोभमानामुमाँ\nहैमवतीं ताँहोवाच किमेतद्यक्षमिति ॥ १२ ॥\n\n ॥ इति केनोपनिषदि तृतीयः खण्डः ॥",
    "source": "Wikisource",
    "language": "संस्कृतम्",
    "script": "देवनागरी"
  },
  {
    "upanishad": "केनोपनिषद्",
    "sanskrit": "सा ब्रह्मेति होवाच ब्रह्मणो वा एतद्विजये महीयध्वमिति\nततो हैव विदाञ्चकार ब्रह्मेति ॥ १ ॥\n\nतस्माद्वा एते देवा अतितरामिवान्यान्देवान्यदग्निर्वायुरिन्द्रस्ते\nह्येनन्नेदिष्ठं पस्पर्शुस्ते ह्येनत्प्रथमो विदाञ्चकार ब्रह्मेति ॥ २ ॥\n\nतस्माद्वा इन्द्रोऽतितरामिवान्यान्देवान्\nसह्येनन्नेदिष्ठं पस्पर्श स ह्येनत्प्रथमो विदाञ्चकार ब्रह्मेति ॥ ३ ॥\n\nतस्यैष आदेशो यदेतद्विद्युतो व्यद्युतदा३[१]इतीन् न्यमीमिषदा३\nइत्यधिदैवतम् ॥ ४ ॥\n\nअथाध्यात्मं यद्देतद्गच्छतीव च मनोऽनेन\nचैतदुपस्मरत्यभीक्ष्णँ सङ्कल्पः ॥ ५ ॥\n\nतद्ध तद्वनं नाम तद्वनमित्युपासितव्यं स य एतदेवं वेदाभि\nहैनँ सर्वाणि भूतानि संवाञ्छन्ति ॥ ६ ॥\n\nउपनिषदं भो ब्रूहीत्युक्ता त उपनिषद्ब्राह्मीं वाव त\nउपनिषदमब्रूमेति ॥ ७ ॥\n\nतसै तपो दमः कर्मेति प्रतिष्ठा वेदाः सर्वाङ्गानि\nसत्यमायतनम् ॥ ८ ॥\n\nयो वा एतामेवं वेदापहत्य पाप्मानमनन्ते स्वर्गे\nलोके ज्येये प्रतितिष्ठति प्रतितिष्ठति ॥ ९ ॥\n\n ॥ इति केनोपनिषदि चतुर्थः खण्डः ॥\n\n\nॐ आप्यायन्तु ममाङ्गानि वाक्प्राणश्चक्षुः\nश्रोत्रमथो बलमिन्द्रियाणि च सर्वाणि ।\nसर्वं ब्रह्मौपनिषदं\nमाऽहं ब्रह्म निराकुर्यां मा मा ब्रह्म\nनिराकारोदनिराकरणमस्त्वनिराकरणं मेऽस्तु ।\nतदात्मनि निरते य\nउपनिषत्सु धर्मास्ते मयि सन्तु ते मयि सन्तु ।\n\nॐ शान्तिः शान्तिः शान्तिः ॥\n\n॥ इति केनोपनिषद् ॥",
    "source": "Wikisource",
    "language": "संस्कृतम्",
    "script": "देवनागरी"
  }
]